
--- หน้า 1 ---
# มติคณะกรรมการสภาวิชาการ
## ครั้งที่ ๑/๒๕๖๘ เรื่อง ขอหารือแนวทางปฏิบัติอันเนื่องจากสถานการณ์ปริมาณฝุ่น PM 2.5

เนื่องด้วยสถานการณ์ปริมาณฝุ่นละออง PM 2.5 ที่มีค่าสูงเกินระดับมาตรฐาน ในวันที่ ๒๐ - ๒๑
มกราคม ๒๕๖๘ ที่ผ่านมาซึ่งคาดว่าจะมีแนวโน้มเพิ่มขึ้นอย่างต่อเนื่องในระหว่างวันที่ ๒๓ - ๒๗ มกราคม ๒๕๖๘
และยังคงต้องเฝ้าระวังในบางพื้นที่ สถาบ้านาตระหนักและห่วงใยสุขภาพของนักศึกษาเป็นอย่างยิ่ง จึงขอหารือ
แนวทางปฏิบัติอันเนื่องจากสถานการณ์ปริมาณฝุ่น PM 2.5 ในการจัดการเรียนการสอนในรูปแบบออนไลน์ เพื่อ
รองรับสถานการณ์ดังกล่าวและเป็นแนวทางในการดำเนินการของสถาบันฯต่อไป

ที่ประชุมคณะกรรมการสภาวิชาการ ได้พิจารณาหารือแนวทางปฏิบัติอันเนื่องจากสถานการณ์
ปริมาณฝุ่น PM 2.5 ประธานในที่ประชุมได้ให้คณะกรรมการฯ แสดงความคิดเห็น โดยที่ประชุมมีข้อคิดเห็น/
ข้อเสนอแนะ ดังนี้

ผศ.ดร.ปกรณ์ วัฒนจตุรพร ผู้อำนวยการสำนักทะเบียนและบริการการศึกษา ได้ให้ข้อคิดเห็น ดังนี้

๑) ใครจะเป็นผู้พิจารณากรณีการจัดการเรียนการสอนในรูปแบบออนไลน์ คณะบดีของแต่ละส่วน
งานวิชาการ หรือ มองภาพรวมของสถาบันๆ เพื่อที่จะได้เป็นแนวทางในการดำเนินการของสถาบัน

๒) ให้สภาวิชาการอนุมัติให้สามารถจัดการเรียนการสอน Online ตามความจำเป็น ซึ่งอาจกำหนด
เป็นช่วงระยะเวลาหนึ่งและอาจมีประกาศอื่น ๆตามโดยเป็นอำนาจของอธิการบดี หรือ อาจเป็นการขอความร่วมมือ

๓) ปัจจุบันมีประกาศสถาบันที่เกี่ยวข้องกับการจัดการเรียนการสอนออนไลน์ ซึ่งคาบเกี่ยวกับ
การเบิกค่าตอบแทน ดังนั้น จึงต้องพิจารณาความจำเป็นและผลกระทบที่อาจเกิดขึ้น ทั้งนี้ ไม่ควรใช้แนวทาง
เดียวกันทั้งหมด หากให้ส่วนงานวิชาการพิจารณาเองก็อาจเกิดความยากลำบาก

รศ.ดร.วิศรุต ศรีรัตนะ รองอธิการบดีฝ่ายพัฒนาบุคลากร การเงิน และนิติการ ได้ปรึกษา
รศ.ดร.คมสัน มาลีสี อธิการบดี โดยได้ชี้แจงต่อที่ประชุมในภาพรวมสถาบันๆว่า

๑) กรณีการดำเนินการในการจัดการเรียนการสอนในรูปแบบ Online

๑.๑ ควรคำนึงถึงความพร้อมของอาจารย์ บุคลากรและนักศึกษา

๑.๒ ควรประชาสัมพันธ์ถึงแนวทางการป้องกันฝุ่น PM 2.5 ให้กับบุคลากรและนักศึกษา ดังนี้

\- หลีกเลี่ยงการอยู่ในที่โล่งแจ้ง

\- รายงานค่าดัชนีคุณภาพอากาศ PM 2.5 เฉลี่ยเป็นรายวัน

๒) คำนึงถึงความเสี่ยงและความจำเป็นที่จะต้อง WORK FROM HOME หรือจัดการเรียน
การสอน Online หรือไม่

๓) อำนาจการบริหารการจัดการของแต่ละส่วนงานวิชาการว่าจะดำเนินการอย่างไร ให้สมดุลกัน
ระหว่างบุคลากรที่ WFH กับ บุคลากรที่จำเป็นต้องเข้ามา

--- หน้า 2 ---
รศ.เพ็ญรัตน์ หงษ์วิทยากร ผู้ทรงคุณวุฒิภายนอก ได้ให้ข้อคิดเห็น ดังนี้

๑) ควรจัดทำประกาศในภาพรวมของสถาบันฯและมอบอำนาจให้แต่ละส่วนงานวิชาการ
เป็นผู้พิจารณา

๒) การดำเนินการควรงดำเนินการในภาพรวม ตัวอย่างเช่น

\- งดกิจกรรมกลางแจ้ง

\- ขอความร่วมมือสวมหน้ากากอนามัยตลอดเวลา

\- แจ้งสถานที่รักษาพยาบาลตามสิทธิของนักศึกษา

๓) การจัดการเรียนการสอนแบบออนไลน์ อาจจะมีผลกระทบต่อการจัดการเรียนการสอนชุดเชย
เพื่อให้ครบตามระยะเวลาเรียนที่กำหนด

ศ.ดร.ปรียาภรณ์ ตั้งคูณานันต์ คณบดีคณะครุศาสตร์อุตสาหกรรมและเทคโนโลยี ได้ให้ข้อคิดเห็น
ว่า ควรจะต้องพิจารณาประกาศในภาพรวมของสถาบันฯ และจะต้องพิจารณาว่าหากประกาศโดยเร่งด่วน ส่วนงาน
วิชาการจะต้องเตรียมความพร้อมด้านประสิทธิภาพของการเรียนการสอน ประกอบกับนักศึกษาบางส่วนไม่ได้
กลับบ้านก็ต้องพิจารณาความพร้อมของอินเตอร์เน็ตที่จะใช้เรียน Online ด้วย

ส่วนการประกาศจะต้องพิจารณาว่า เนื้อหาของข้อความจะเป็นไปในทิศทางใด กำหนดสถานการณ์
และช่วงเวลาอย่างไร เพื่อไม่ให้เกิดความวุ่นวาย

รศ.ดร.อนุวัฒน์ จางวนิชเลิศ รองอธิการบดีฝ่ายวิชาการ มีข้อคิดเห็นว่า ให้ประกาศเป็นลักษณะ
การขอความร่วมมือ ส่วนเรื่องการเรียนการสอน อาจจะต้องพิจารณาว่ามีผลกระทบทอย่างไรบ้าง

มติที่ประชุม ดำเนินการจัดทำเป็นประกาศกลางสถาบันฯ เรื่อง แนวทางการจัดการเรียนการสอนแบบออนไลน์
เนื่องด้วยสถานการณ์ฝุ่นละออง PM 2.5 ที่สูงขึ้น โดยขอให้กำหนดเป็นช่วงเวลา โดยอาศัยอำนาจของอธิการบดี
เพื่อดำเนินการในภาพรวมของสถาบันฯ และมอบอำนาจให้ส่วนงานวิชาการเป็นผู้พิจารณา ทั้งนี้ ขึ้นอยู่กับ
ความเหมาะสมและความจำเป็นของผู้สอนในแต่ละรายวิชา
# ที่ประชุมคณะกรรมการสภาวิชาการ เมื่อวันพุธที่ ๒๒ มกราคม พ.ศ. ๒๕๖๘
## (รองศาสตราจารย์ ดร.ปุณณมา ศิริพันธ์โนน)

กรรมการและเลขานุการ